ইতিহাস বারো সালনি
বিষ্ণুপ্রিয়া মণিপুরী ঠার এহান ভারতর অসম, ত্রিপুরা, মণিপুর বারো বাংলাদেশ, মায়ানমার বাদেউ আরাকউ দেশ কতহাত অতারতারা, ঠার এহান ইন্দো-আর্যর ঠার বাংলা, অহমীয়া, ওড়িয়া ঠারেত্তউ তঙাল। বিষ্ণুপ্রিয়া মণিপুরী ঠার এহান মুলত ভারতর মণিপুর বারো মণিপুর রাজ্যর হমবুকে আসে লগতাকর চারিয়বারেদে আসে লয়া অতাত হঙসেহান বারো মুঙবারেসেহান। ঠারহানর বারাদে হাবির পয়লাকা বা হাব্বিত্ত পুরানা তথ্য উৎসহান ১৮শ শতাব্দীত ইকরিসি পণ্ডিত নবখেন্দ্র শর্ম্মার "খুমল পুরান" বুলতারা লেরিক এহাত পেয়ার। আরতা উল্লেখযোগ্য উৎস পেয়ারতা মেজর মেককুলাকর An account of the valley of Manipore, ই.টি. ডালটনর Descriptive Ethnology of Bengal বারো স্যার জি.এ. গ্রিয়ার্সনর Linguistic Survey of India লেরিক এহানিত মাতেসিতা ঠার এহান ১৯শ শতাব্দীতর আগে মণিপুরে আসিল। ড. গিয়ার্সন গিরকে ঠার এহানরে বিষ্ণুপুরিয়া মণিপুরী বুলিয়া মাতেসে অন্যতায় যেপাগা হুদ্দা বিষ্ণুপ্রিয়া বুলিয়া মাতেসি। মুলত ঠার এহান মণিপুরর খাঙাবুক, হেইরুক, মিয়াং ইম্ফল, বিষ্ণুপুর খুনৌ, নংথৌখং, ঙাইখং বারো থামানপকপি লয়াত্ত চলিয়া আহেরহান।


১৮শ বারো ১৯শ শতাব্দীর হমবুকে বিষ্ণুপ্রিয়া মণিপুরীর ডাঙর অংশ আহান মণিপুর লাম বেলিয়া অসম, ত্রিপুরা, সিলেট বারো কাছাড় লয়া এতাত গিয়া লাম লয়লাগা মণিপুরর রাজ বেইবুনির কৌলি বারো বার্মার আক্রমন খাংকরে নুৱারিয়া। অহানে স্বভাবতই মণিপুরে থাইলা হুরকা অংশ অহানরতা মৈতৈ ঠারর প্রভাবে ঠারহান জিংতা করিয়া থনা সম্ভব নাইল, অতাইলের গারিয়ৌ ড. গিয়ার্সন গিরকে মারি ১৮৯১ত বিষ্ণুপুর বারো কাদাপারার গাঙ লামাংদং বারো আরাকউ গাঙ কতহাত ঠার এহানর অতাকুরারা মানুকুস উনা ইসে ( LSI, Vol -V, Page 419)। ঠার এহান তাপ্প তাপ্প মণিপুরেত্ত উঠে গেলগা মৈতৈর প্রভাবে বারো কাছাড়, বাংলাদেশেউ তলেদে লামে আহের বাংলা ঠারর প্রভাবে। অতা হাবির বাদেউ মণিপুরর জিরিবাম সাব-ডিভিশনে, আসামর কাছাড় জিলাত, ত্রিপুরা বারো বাংলাদেশর নানান লয়াত ঠার এহান অতারতারা বারো জাত এহানর মানুয়ে ঠার এহানরে তেতনেই হন্নাত জিংতা করিয়া থসি।

উৎস বারো ডেভেলপমেন্ট
ঠার এহান টটারতারা মানু ঔতায় ঠার এহানরে ’ইমার ঠার’ বুলিয়া মাততারা। ঠার এহান আগে হুদ্দা ’মণিপুরী’ বুলিয়া নাঙ পালসিল, পিসে পিসেদে মণিপুরর অন্যান্য জাতি উতারাঙতো তঙাল করতেগা ’বিষ্ণুপ্রিয়া’ ৱাহি এগো ’মণিপুরী’র আগে বহিল বারো ’বিষ্ণুপ্রিয়া মনিপুরী’ বুলিয়া পরিচিত অইল। ভাষাবিদ গিরকলকেইর মতে ’বিষ্ণুপ্রিয়া’ ৱাহি এগো আহেসেতা ’বিষ্ণুপুর’ এত্ত যেহান আগে মণিপুরর রাজধানীহান আসিল; ’বিষ্ণুপুর’র লগে ’ইয়া’ প্রত্যয় যোগ করিয়া বিষ্ণুপুরীয়া ক্রমে উহাত্ত বিষ্ণুপ্রিয়া। তবে বিষ্ণুপ্রিয়া মণিপুরী বুজন গিরীগিথানীয়ে এপাকাউ তানুরে বভ্রুবাহনর বংশধর বারো আর্যবংশীয় ত্রিয় বুলিয়া পরিচয় দিতারা। বভ্রুবাহন অইলতায় অর্জ্জুন বারো চিত্রাঙ্গদার পুতক। মহাভারতর আদিপর্ব্ব বারো অশ্বমেধপর্ব্বে তৃতীয় পান্ডব অর্জ্জুন বারো মণিপুরর রাজকন্যা চিত্রাঙ্গদার পরিচয়স্থান বুলিয়া উলেখ আসে। তানুর মতে বভ্রুবাহন নিয়াম বিষ্ণুভক্তগ আসিল অহানে বিষ্ণুর ভক্ত অনায় বিষ্ণুপ্রিয়া বুলতারা। বিষ্ণুপ্রিয়া মনিপুরী ঠারর উৎসগল ভাষাবিদ ইতিহাসবিদ উতারাঙ দুহান মত প্রচলিত আছে। ঐতিহাসিক শ্রীমহেন্দ্র কুমার সিংহ বারো অন্যান্য লেখক যেমন জগৎমোহন সিংহ, বীরেন্দ্র কুমার সিংহ, মঙ্গলবাবু সিংহ প্রমুখ গিরকগাছিয়ে ঠার এহানরে মহাভারতে উলেখিত বভ্রুবাহনর লগে যেতা হস্তিনাপুরেত্ব মণিপুরে আহেসিলা তানুর সৃষ্ট প্রাচীন ভাষাহান বুলিয়া বারো এহার উৎসগ শৌরসেনী প্রাকৃত বুলিয়া মাতে গেসিগা। ঐতিহাসিক রাজমোহন নাথ গিরকে এহানর সমর্থন জানাসে তার The Background of Assamese culture লেরিকে। ড. কালীপ্রসাদ সিংহ গিরকে ঠার এহার বাক্যরীতি, ধ্বনিতত্ব ,রূপতত্বর শব্দার্থতত্ব বারো ইতিহাসমুলক ভাষাতত্বলো মুল ফাৎকরা গবেষনা করেসে। গিরকের মতে ভাষা এহান মাগধূ প্রাকৃতত্ত আহেসেহান। যেতাউ অক, আধুনিক ভারতীয় হাবি আর্য্যভাষার সাদে ঠার এহানৌ প্রাকৃতর মাধ্যমে হঙসে। লৌকিক সংস্কৃত ভাষার কথ্য ধারা উহানরে প্রাকৃত মাততারা। প্রাকৃত ভাষার শৌরসেনী, মহারাষ্ট্রী, মাগধী, অর্ধমাগধী, পৈশাচী এসাদে ডেঙা কতগ আসে। শৌরসেনীত্ত হিন্দি, রাজস্থানী ইত্যাদি বারো মাগধীত্ত মৈথিলী,বাংলা, অসমীয়া ঠার নিকুলেসেতা। বিষ্ণুপ্রিয়া মনিপুরী ঠারে মাগধী বারো শৌরসেনী দ্বিয়হানির প্রভাব আসে। মাগধীর প্রভাব য়াম আসেতা ঠারহানর রূপতত্ত্বত(Morphology) বারো শৌরসেনীর প্রভাব বপেয়া আসেতা বাক্যরীতি(Syntax) বারো ধ্বনিতত্ত্বত(Phonology)।

আজিত্ব প্রায় ২৫০ বছর আগে যুদ্ধজনিত বারো অন্যান্য কারণে বিষ্ণুপ্রিয়া মনিপুরী টটরেকুরা ভাষাগোষ্ঠি মণিপুর বেলেয়া সিলেট, ত্রিপুরা বারো আসামর নানান জাগাত লামপাতেসিলা। যেতা মণিপুরে থাইলা তানুর অধিকাংশই নিজর ঠার বেলেয়া মৈতৈ ঠার গ্রহন করতে বাধ্য অসিলা। এবাকাউ মণিপুরর খাঙোবক,হেইরোক,বিষ্ণুপুর,নিংথৌখঙ,ঙাইখঙ,ময়াং য়ুম্ফাম অঞ্চলে প্রায় দুই লাখ বিষ্ণুপ্রিয়া মনিপুরী মানু আসি যেতায় নিজরে বিষ্ণুপ্রিয়া মণিপুরী বুলিয়া পরিচয় দিতারা, কিন্তু মৈতে ঠার ব্যবহার করতারা। এবাকা বিষ্ণুপ্রিয়া মনিপুরী টটরেকুরা ভাষাগোষ্ঠি ভারতর আসাম, ত্রিপুরা,মণিপুর, মেঘালয় রাজ্যত, মিয়ানমার বারো বাংলাদেশর ফাম-ফামে আছি। আসামর কাছাড়, করিমগঞ্জ বারো হাইলাকান্দি জেলাত বারো ত্রিপুরার কমলপুর, ধরমনগর বারো কৈলাশহরে নিয়াম বিষ্ণুপ্রিয়া মনিপুরী আসি। বাংলাদেশর মৌলবীবাজার, হবিগঞ্জ, সুনামগঞ্জ বারো সিলেট জিলার বিভিন্ন লয়াত বিষ্ণুপ্রিয়া মণিপুরী মানু থাইতারা। এতাবাদে ময়মনসিংহম, রাঙামটি, চট্টগ্রাম বারো ঢাকার তেজগাও লয়াত বিষ্ণুপ্রিয়া মণিপুরী মানু লাম পাতেসিলা বুলিয়া উল্লেখ পেয়ার।