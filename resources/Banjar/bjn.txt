ata Suria[a] adalah garumbung banda langit nang tasusun matan sabuting bintang nang disambat Matahari dan samunyaan objék nang ta'ikat lawan gaya gravitasinya. Objék-objék nangitu tamasuk walu planet nang sudah dikatahuani ba-orbit babantuk élips, lima planet kihit, 173 satelit alami nang sudah diidéntifikasi, wan jutaan banda langit (météor, astéroid, komét) lainnya.

Tata Suria tabagi jadi Matahari, ampat planet palih dalam, sabuk asteroid, ampat planet palih luar, wan di palih paluarnya adalah Sabuk Kuiper dan pipiringan basapai. Awan Oort disangka ba'andak di da'irah panjauhnya nang bajarak bangsa saribu kali di luar palih nang paluaran.

Bapandal jaraknya tumatan di matahari, kawalu buting planet Tata Surya ialah Merkurius (57,9 juta km), Venus (108 juta km), Bumi (150 juta km), Mars (228 juta km), Yupiter (779 juta km), Saturnus (1.430 juta km), Uranus (2.880 juta km), dan Neptunus (4.500 juta km). Tumatan di panangahan tahun 2008, ada lima objék rakun nang diklasifikasiakan sabagai planet kihit. Orbit planet-planet kihit, kacawali Ceres, andakannya tajauh daripada Neptunus. Kalima buting planet kihit nangitu ialah Ceres (415 juta km. di sabuk astéroid; bahari diklasipikasikan sabagai planet kalima), Pluto (5.906 juta km.; bahari diklasipikasikan sabagai planet kasanga), Haumea (6.450 juta km), Makemake (6.850 juta km), dan Eris (10.100 juta km).

Anam tumatan kawalu buting planet dan talu tumatan kalima buting planet kihit naitu dikulilingi ulih satelit alami, nang rancak disambat "bulan" sasuai lawan Bulan atawa satelit alami Bumi. Masing-masing planet palih luar dikulilingi ulih utas planet nang tasusun ulih dabu wan partikal nang lain.