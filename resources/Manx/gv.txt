ss Wikipedia.
Jump to navigationJump to search
Art reiht

Lorryia formosa - sorçh dy vyn-veeyllag
She bioag do-akin da'n tooill eh mynvioagh (ny mynorgaanagh). Hooar magh Anton van Leeuwenhoek dy row ad ayn ayns 1675. She myn-vioagh-oaylleeaght y studeyrys er lheid ny bioagyn, lesh mynreayrtan son adsyn y 'akin.

Ta ymmodee sorçhyn dy vyn-vioagh ayn; t'ad goaill stiagh bacteyryn, fungyssyn, archaea, protista, algaghyn glassey as kuse dy veiyn beggey, myr sampleyr, plankton. Ta kuse dy vyn-vioagh-oayllee cur veeryssyn nyn mast'oc, agh fir elley, er lhieusyn nagh vel ad bio.[1][2] Ta’n chooid smoo jeu nyn mioagyn un-chillagagh, agh cha nel dagh ooilley fer; ta kuse dy vioagyn yl-chillagagh mynreayrtagh, as kuse dy phrotistyn as bacteyryn macroreayrtagh, dy ghra myr shen, ry-akin da’n tooill (myr sampleyr, Thiomargarita namibiensis).[3]

Ta mynvioee cummal er feie ny cruinney, ayns dagh rheynn ny bea-chruinney raad ta ushtey fliugh, goaill stiagh thalloo, çhibbraghyn çhehey, er grunt ny marrey, ard ‘syn aeraght, as duinid ayns bleayst ny cruinney. Ta feme orroo er son aa-choorsal beaghey ayns eggochoryssyn. Ta jargaght tashtey nitrageen ec kuse dy vyn-vioee, as myr shen, ta laue scanshoil oc ‘sy chorys nitrageen. Foddee dy vel laue oc ayns frassaghey as emshir myrgeddin.[4]

Ta ymmyd jeant jeh mynvioee ayns bea-haghnoaylleeaght chammah, ayns gyle as braghey tradishoonagh, as ayns çhaghnoaylleeaght jeianagh ta jannoo ymmyd jeh jeshaghteyrys gienntagagh. Er y laue elley, ta mynvioee ghorlagh lane assee; t'ad goll stiagh bioagyn elley as gaase ayndaue, as shen bun aslayntyn ta marroo millioonyn dy 'leih, beiyn as lossreeyn.[5]
She mynvioee un-chillagagh haink rish s'leaie er y chruinney, mysh 3-4 billioon blein er dy henney.[6][7][8] B’voal eh aafilley ny lurg shen,[9] as rish 3 billioon blein ‘syn Eash Roie-Chambriagh va dagh ooilley bioag mynreayrtagh.[10] Myr shen, car y chooid smoo jeh shennaghys ny seihill, cha row agh mynvioee ayn.[11] Ta oayllee er chur enney er bacteyryn, algaghyn as fungyssyn ayns ombyr 220 millioon blein d’eash, as ta’n feanish shoh taishbyney nagh vel jalloo-oaylleeaght vyn-vioee er gaghlaa monney derrey’n Eash Triassagh.[12]

Ta’n chooid smoo dy vyn-vioee geddyn sliught dy tappee, as foddee lheid as bacteyryn co-cheaghley gienntagyn eddyr dooghyssyn anchasley rish y cheilley, liorish co-whingaghey bacteyragh, goaill stiagh gienntag as cur stiagh gienntag.[13] Ta’n co-cheaghley co-chruinnagh ghienyn shoh, as myrane lesh reat ard arraghey as saaseyn caghlaa gienntag elley, lhiggey da mynvioee aafilley dy tappee (trooid reih najooragh) son dy hannaghtyn bio ayns çhymbylaghtyn noa as freggyrt da preays çhymbylagh. Ta’n aafilley tappee shoh scanshoil ayns lheeys, er y fa dy vel ard-vunniagyn çheet rish. Ta ny bacteyryn gorlagh shoh lieh-yeenagh noi noi-veiyn jeianagh.[14]
Va resoonaght ayn er my row myn-vioee ayn ny dyn rish keeadyn roish my hie ad er feddyn 'sy 17oo Eash. Screeu scoillar Romangh Marcus Terentius Varro er cretooryn mynreayrtagh 'sy lioar liorish, De Re Rustica ("Er Eirinaght"), 'sy 1d Eash. V'eh cur coyrle noi soiaghey thie balley faggys da curree:



Ta feme er roie-arrey faggys da curree, er coontey ny h-oyryn heose, as er y fa dy vel ad skeaylley shiartanse dy vyn-veiyn, do-akin da'n tooill, as t'adsyn snaue 'syn aer stiagh 'sy chorp trooid y veeal as y troyn, as gientyn doghanyn trome.[15]	
Va Anton van Leeuwenhoek mastey ny kied sleih dy ‘akin myn-vioagyn, liorish mynreayrtan rere’n chiaddey echey hene. Va’n cohortys hug eh da bea-oaylleeaght mastey ny smoo scanshoil rieau.[18] By Robert Hooke eh y chied ren scrutaghey er bioagyn liorish mynreayrtan; screeu eh er killagyn losseree ‘sy lioar 1665 echey, Micrographia.

Roish my hooar magh Leeuwenhoek myn-vioee ayns 1675, cha hoig ad cre’n fa dod oo jannoo feeyn jeh smeïr-feeyney, caashey jeh bainney, ny cre’n fa va bee loauaghey. Cha ren Leeuwenhoek kiangley ny h-obbraghyn shoh as myn-vioee, agh phrow eh dy row bioagyn ayn nagh row ry-akin da’n tooill.[19][20] Obbyr Leeuwenhoek, myrane lesh tastaghyn Lazzaro Spallanzani as Louis Pasteur, hug ad jerrey er y çhenn eie dy row bea hene-ghientyn ass stoo neuvio trooid loauaghey. Hooar magh Lazzaro Spallanzani dy dod eh jannoo awree shiast liorish broie, as marroo myn-vioee erbee v'aynjee. Hooar eh magh myrgeddin nagh nod myn-vioee noa soiaghey urree mannagh beagh eh goll er anchoodaghey da'n aer. Dobbyr Louis Pasteur ny smoo er y chooish, lesh anchoodaghey awree broit da'n aer ayns saaghyn as shollane oc, son dy lhiettal breneenyn jeh goll ny hrooid da'n awree, as ayns saaghyn gyn shollane. Haink stiagh yn aer trooid feddan cruillagh nagh lhig da joan bentyn rish yn awree. Lesh broie yn awree 'sy toshiaght, v'eh shickyr nagh row myn-vioee bio erbee 'syn awree ec y toshiaght. Cha daase red erbee 'syn awree car prowaltys Phasteur. Haishbynee shen dy row bioee erbee daase ayns lheid yn awree çheet stiagh jeh çheumooie, myr sporragyn er joan, as cha jagh ad er hene-gheintyn 'syn awree. Hug shen builley baaish da'n çheiltynys hene-ghientyn, as hug eh feanish da'n çheiltynys bunniag

Ayns 1876, phrow Robert Koch dy row myn-vioee nyn mun çhingys. Hooar eh magh dy row ram Bacillus anthracis ayns fuill ollee as antraks orroo, dagh keayrt. Dod eh ymmyrkey antaks jeh un vaagh da fer elley, liorish goaill beggan dy 'uill jeh'n vaagh çhing as ish y hilgey stiagh ayns fer sunt, as hug shen çhingys er y vaagh sunt. Hooar eh magh myrgeddin dy dod eh aase y bacteyr ayns awree beaghee, as eshyn y hilgey stiagh ayns baagh sunt, as verragh shen çhingys er. Er bun ny prowaltyssyn shoh, ren eh slatjyn howse er son prowal kiangley oyragh eddyr myn-vioagh as çhingys: eabbaghyn Choch.[21] Ga nagh vel ad bentyn da dagh cooish, ta scansh shennaghyssagh oc bentyn rish aase smooinaght oaylleeagh, as ta ymmyd jeant jeu foast.[22]

Rang-oardraghey
Ma myn-vioee ry-akin er feie rheam vea ny cruinney. Ta bacteyryn as archaea mynreayrtagh dy kinjagh, bunnys, as ta shiartanse dy eukaryoteyn mynreayrtagh myrgeddin. T'adsyn goaill stiagh protistyn, fyngyssyn, as shiartanse dy myn-vaaghyn as lossreeyn. Cha nel ad goaill rish dy cadjin dy vel veerysyn bio, as myr shen, cha nee myn-vioee t'ayn, ga dy vel myn-vioagh-oaylleeaght goaill stiagh studeyrys orroo.


She possan dy bioagyn prokaryota, as adsyn gyn çheshvean ny mynoltyn far-chrackanagh elley. Myr shen t'ad anchasley rish ny eukaryota as çheshvean ocsyn. Ta'n chooid smoo jeu lane un-chillagagh, agh beggan beg dy phrokaryota (myr sampleyr, mycsobacteria), ta eashyn yl-chillagagh ayns nyn mea.[24]


Ta daa ream ec ny prokaryoteyn, bacteyryn as archaea. She possan dy vioagyn smoo anchasley as lhieenar ny cruinney t'ayn, as adsyn cummal raad erbee ta ushtey fliugh ry-gheddyn as ta'n çhiassid fo +140 °C. T'ad cummal ayns sailley, thalloo, aer, cassanyn collaneagh-gastragh veiyn, çhibbraghyn çhehey, as foddey fo bleayst ny cruinney ayns cregyn.[25] Ta prokaryoteyn er dagh eaghtyr nagh vel er ny hiastey er lheh, faggys. T'ad credjal dy vel mysh qeuig millioon trillioon trillioon jeu ayn, dy ghra myr shen 5×1030.[26]


Ta faggys dagh bacteyr do-akin da'n tooill, er lhimmey jeh fir ghoan, myr sampleyr, Thiomargarita namibiensis.[27] She un-chillagee t'ayn, gyn myn-organeyn far-chrackanagh. Ta'n genome oc un loob dy GDN, ga dy nod rheynn beg dy GDN, plasmaidyn, ve ayndaue. T'ad goll er skeaylley eddyr killagyn liorish co-whingaghey bacteyragh. Ta boaylley killag oc, as eshyn cur lajer as neulhoobid daue. T'ad geddyn sliught liorish scoltey jeesoil ny cur magh buinney, agh cha nel ad jannoo gientyn keintyssagh. Ta kuse dy ghooie jannoo endosporragyn feer aalhiemmagh, agh she aase dy hannaghtyn bio t'ayn son bacteyryn, cha nel aase ghientyn. Ayns çhymbylaght share daue, foddee bacteyryn dooblaghey ad hene cho mennick as dagh 10 minnidyn.[28]


Ta archaea nyn un-chillagee gyn çheshvean, gollrish bacteyryn. 'sy traa t'er ngoll shaghey, cha dug ad tastey da ny h-anchaslyssyn eddyr oc, as v'ad cliaghtey cur bacteyryn myrane lesh archaea 'sy reeriaght Monera. Ayns 1990, hug roish y myn-vioagh-oayllee Carl Woese y corys tree reamyn, as eshyn eddyrscarrey bioagyn ayns bacteyryn, archaea as nd eukaryoteyn.[29] Ta anchaslyssyn eddyr bacteyryn as archaea bentyn rish gien-oaylleeaght as bea-chemmig. Myr sampleyr, ta far-chrackanyn ec y ghaa; agh ta'n far-chrackan killag bacteyragh ass fosfaar-glisreed lesh kianglaghyn esteragh, as ta'n far-chrackan archaeagh ass lipaidyn eethyr.[30]


Hie archaea er nyn soilshaghey magh ayns sur-hymbylaghtyn ec y toshiaght, myr sampleyr, çhibbraghyn çhehey, agh t'ad er nyn veddyn ayns dagh ooilley oayll neayr's shen.[31] T'ad fakin dy ve feer chadjin; she crenarchaeota cummey s'cadjiney vea 'sy varrey, as eshyn s'eearrooagh ayns eggochoryssyn ny s'diuney na 150m.[32][33] T'ad cadjin 'sy thalloo neesht, as ta laue scanshoil oc ayns ocsaidaghey ammoiney.[34]


Ta ymmodee eukaryoteyn mynreayrtagh ayn. Anchasley rish bacteyryn as archaea, ta mynoltyn ec eukaryoteyn, myr sampleyr, çheshvean killag, farrys Golgi as mitochondria. Foddee eukaryoteyn ve haploid ny diploid, as ta ymmodee çheshveanyn killag ec kuse jeu (jeeagh er coenocyte). Cha nel dagh myn-vioagh ny un-chillagagh; ta eukaryoteyn mynreayrtagh yl-chillagagh ayn.


Mastey ny eukaryota, she ny protista ny fir smoo un-chillagagh as mynreayrtagh. She possan feer anchasley rish y cheilley t'ayn.[35][36] Ta kuse dy algaghyn nyn brotistyn yl-chillagagh, as ta corys bea er lheh ec lheeahid glooie lesh caghlaa eddyr cummaghyn un-chillagagh, yl-chillagagh as coloinagh.[37] Cha s'ain quoid dy phrotisyn t'ayn; foddee nagh vel shin er chur enney agh er beggan jeu.[38][39]

