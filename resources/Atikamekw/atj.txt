Atikamekw iriniwok weckatc « tête de boule » ka icinikatakiniwaspan, nitaskinan tacikewok, Weckatc kaki ici taciketcik kimocominok pecotcic ote sipi Tapiskwan sipi ka icinikatek kirika lanaudière e mitik. Ohwe aski 80 000 km2 irikokwaw nac e iti takitik wendat kirika algonquins acitc cris. Atikamekw ka icinikatek, names ka wapisitc itemikan anohwe. Atikamekw arimwewin kekat kirika cris ka ici arimwemakak, witcicanitomikan kaie algonquien arimwewin. Kiapatc arimwewok atikamekw iriniwok otarimwewiniwaw. Mocak ki atoskewok, ki wepahapewok, kirika ki mawotcitawok miniciriw acitc irinatiko naminasiriw ocitawok. Tapickotc ki icinakoniw ka ici pimatisitcik kirika aniki inu acitc inuit. Ka nicowaw kice mitato mitana acitc mitato piponikarik awacamec nikotwasaw kice mitato mitana acitc nicowasaw mitato acitc nictana acitc cakitato taciwok. Atikamekw iriniwok ki iti tacikewok nicto otenak; opitciwonok, manawanik, acitc wemotacik kirika ote kokokace ka icinikatek, aric nama mekwata tacikaniwon weckatc tepirak. Atita tca ote emitcikoci otenak tacikewok mitowi Capitcitawinik, Coriet, Roberval nama aric micta mitcetiwok.

Kaki irikikoskamikarik weckatc aniheriw kimocominowok otaskiwaw, irikik kaki tatotenawesitc ekoni ka irikikwarik. Pa peiko oteno ki takoniw otaskiwaw taci ke otatcihitisotcik. Ki Takoniw otaskiwaw kaie ki micta micariw, enko tca anaha iriniw D.S F Davidson 1928 kaki orisinahak kaki ici orakonakik otaskiwaw, misawatc mictahi eki onactakaniwonik kirika erikam micta apicaciniw taci ke otatcihitisotcik. Mitcet akosiwiniw ki takoniw namesik itekera ekoni wetci aka tapwe iti mowatcik namesa. Micta nipira atoskewok pirewa, mosa kirika kotakihi ka mowatcik. Aci Esko 1978 e otci natowi oracwatcitatcik tipirawe otaskiwaw kirika anihi KANATA, KEPEK kice okimawa nac kitci iti nahitatotcik misiwe eskwarik kaki tiperitakik weckatc. Tawok ka otamirotatcik aniheriw otci CNA tca icinikasowok.

E tacinaniwok mamo nicto otenak apitc pitcipipon pisimw 2010. E tacitcik Manawan iriniwok 2476 taciwok, 2177 taciwok manawani otenak ote tca 359 taciwok kotakihik otenak. Wemotaci 1661, 1362 wemotaci otenak taciwok, ote tca 299 taciwok emitcikocici otenak. Opitciwan tca 2592, 2169 opitciwon otenak, ote tca 427 taciwok emitcikocici otenak.