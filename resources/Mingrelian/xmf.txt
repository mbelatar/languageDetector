მეტალიკა (ინგლ. Metallica გჷმითქუალუ /mʉˈtælɨkə/ ( მორჩქილა)) — ამერიკული მეტალ-ბუნა, დორსხუაფილი 1981 წანას ნოღა ლოს-ანჯელესის, ააშ, ჯეიმზ ჰეტფილდი (რიტმური გიტარა, ვოკალი) დო ლარს ულრიხიშით (დრამი) .

მეტალიკაშ ორდოშიანი ინნაჭარეფი იკათუანდჷ ნჭაფიერ პარტიეფს, ინსტრუმენტალეფს, აგრესიულ მუსიკას, მუდგაქჷთ თინეფი თრეშ მეტალიშ დიდი ოთხურეფშა მართინუ თიშნერი ბუნეფიშ ხასჷლას, მუნერეფით რე: სლეიერი, მეგადეზი, ანთრაქსი.[1]1986 წანას გჷშულირი ალბომი „Master of Puppets“ იკოროცხუ ართ-ართი არძოშე უმოსი გოლინუან „მონკა“ თრეშ მეტალიშ მიმალუობაშ ალბომო. თახმი კომერციულ წჷმოძინას ბუნაქ 1991 წანას ალბომიშ „Metallica“ გიშაშქუმალაბორჯის მიოჭირინუ მუქჷთ ბილბორდ 200-ის მაართა აბანს მოხვადჷ.[2]

მეტალიკას აკოძინელო გჷშაშქუმალირი აფჷ ჩხორო სტუდიური ალბომი, სუმი ცოცხალი ალბომი, ხუთი EP, ეჩიდოოთხი მუსიკალური ვიდეო დო ჟარნეჩიდოხუთი სინგლი. ბუნაქ ჩხოროშა ეჭოფჷ გრემი, ოდო თინეფიშ ხუთი ალბომქ ბილბორდ 200-ის მაართა აბანი დეკინჷ, მუდგაშ გეშათ მაართა ბუნათ გინირთჷ ნამუქჷთ თეს მიოჭირინუნ. ათე ბორჯიშო ბუნას ედომუშამო მოსოფელს 100 მილიონშე უმოსი ალბომი აფჷ გჷმოჩამილი.[3]
ორდოშიანი წანეფი (1981–1983)
მეტალიკაქ 1981 წანას ლოს-ანჟელესის, კალიფორნიას, დირსხუ. დრამერქ ლარს ულრიხიქ აბანობურ გაზეთ The Recycler-ის აკეთჷ განცხადება, ნამუდა გორუნდჷ დჷნოსქილედ მუსიკოსეფს მეტალ-ბუნაშ დარსხუაფალონ. თის ჯეიმზ ჰეტფილდიქ გიშეხონარჷ. მორო მუჭოთ მოგვიანაფილო რონ მაკგოვნიქ თქუ ჟურნალშო „So What!“ მეჩამილი ინტერვიუსჷნ, ლარსი დო ჯეიმზის ართიანი მუნეფიშ საართო მაჸალექ ჰიუ ტანერქ გაჩინებაფუ. ორდოშიან სტადიას ბუნას ირო პრობლემეფი უღუდჷ თარ გიტარისტწკჷმა რსხუაფათ. ჭე ხანით ბუნას მითმიოგანდეს ლოიდ გრანტი, ბრედ პარკერი დო ჯეფ უორნერი (ღოზგასუმალარი რე, ნამუდა ნამთინ ჟიმოშინელი გიტარისტი ვეკოროცხუ მეტალიკაშ მაკათურო, თინეფს „სუმარიშ“ სტატუსი უღუნა). მეტალიკაქ ოფიციალურო 1981 წანაშ გჷმათუთას დირსხუ, ულრიხიშ დო ჰეტფილდიშ აკოხვამილაფეფშე ხუთი თუთაშა.[4]

ლარსიშ მაჸალექ რონ ქუინტანაქ თხუ თის, ქუმოხვარებუდუკო ჯოხოშ გჷშაგორუას მუშ ახალი ჟურნალშონ, ნამუთ ამერიკული დო ბრიტანული მეტალ-ბუნეფიშ გეშა იჸიდჷნ. რონს უკვე აფუდჷ გჷშაგორილი მუსხირენ ჯოხო: Metallica, Metal Mania დო Hesse. ლარსიქ მირჩქინჷ ნამუდა, „მეტალიკა“ გოსოფური ჯოხო იჸუაფუდჷ მუშ ბუნაშონ დო რონს ვა უზუკოლჷ ჟურნალშო თეცალი ჯოხოდვალაშ გედვალა. ათაშ გიადჷ ბუნას „მეტალიკა“-ქ.

1982 წანაშ დაჭყაფუს ლარსიქ Metal Blade Records-იშ დჷმარსხუაფალი ბრაიან სლეიჯელი დარწუმჷ გემშუღალუდუკო მეტალიკაშ ბირა Hit the Lights ლეიბლიშ მაართა კათელშან Metal Massacre. ბუნაქ დემო Power Metal ქენაჭარჷ, სოდეთ თინეფიშ მაართა ბირა — Hit the Lights მიშმეშჷნი. ბას-გიტარას მიოგანდჷ დო იბირდჷ ჯეიმზი, ოდო გიტარას — ლოიდ გრანტი (უმოს გვიანიშ ინნაჭარეფს თიშ აბანს მასტეინი იკჷნენს), თაშნეშე The Mechanix, Jump In The Fire დო Motorbreath. ულრიხიქ ხოლო ართი განცხადება ქენახუნუ გაზეთის The Recycler თარი გიტარისტიშ ვაკანსიაშ გეშა. თის უგამჷ დეივ მასტეინიქ, ნამუთ თი ბორჯიშო ბუნა "პანიკის" მითმიოგანდჷნ. ჰეტფილდის დო ულრიხის თეშ მეწონეს დეივიშ მეგამაქ, ნამუდა ბუნაშა ქიმიჭანეს. ლარსიქ დო ჯეიმზიქ ბასისტო ქჷმიჭანეს რონ მაკგოვნი, ნამუთ თეიშახ ჯეიმზწკჷმა ართო მითმიოგანდჷ ბუნა ლიზერ ჩარმისჷნ. მუსხირენ თუთაშ უკული ინაჭარეს No Life 'til Leather რსული ფორმატით, სოდეთ შკვითი ბირა მიშმეშჷნ დო ნამუქჷთ მალას ქჷმკიჭოფჷ ფანეფიშ თოჸუჯი.

ბუნაშ მაართა ცოცხალი კონცერტიქ აკოდირთჷ 1982 წანაშ 14 მელახის კლუბი Radio City-ის, ნ. ანაჰაიმი, კალიფორნია[5]. კინ თი წანას, 25 მესის ბუნაქ კონცერტი ამანჯჷ სკოლას, სოდეთ ულრიხი გურაფჷლენდჷნ. თე ბორჯიშო ჰეტფილდის დო მასტეინს ანწი ვა მოწონდეს მაკგოვნიშ მეგამა, რახან მიოჩქუდეს ნამუდა „რონი ახალს მუთუნს ვართუდჷ, უბრალეთ მალუობას მეჸუნდჷ“. ბრაიან სლეიჯელქ უზუკოლჷ ლარსის, მიდურთუმუდუკო სან ფრანცისკოშა დო ქჷმურჩქილუაფუდესკონ ბასისტ კლიფ ბარტონიშა, ნამუთ ბუნა ტრაუმას მითმიოგანდჷნ. ლარსიქ დო ჯეიმზიქ კლიფიშ ბუნაშ შოუს სერიშ კლუბის Whisky a Go Go დერსეს დო თეშ მეწონეს თიშ რსულებაქ, ნამუდა მეტალიკაშა გინულა ქოთხიის. დუდშე კლიფიქ ვარია თქუ, მორო წანაშ ბოლოშო დეყაბულჷ ხვალე თი პიჯალათ, ნამუდა მეტალიკა ნოღა ელ ქერიტოშა, სან-ფრანცისკოშ გოხოლუაშა, გინილენდუ-და. ლარსიქ დო ჯეიმზიქ კლიფიშ პიჯალას დეალეს. მეტალიკაშ მაართა გჷშულაქ კლიფწკჷმა ართო სერიშ კლუბის The Stone აკოდირთჷ 1983 წანაშ მელახის. უკულიანეშის ბუნა შხირას მითმიოგანდჷ სან-ფრანცისკოშ კლუბეფს, შხირას ბუნა ექსოდუსწკჷმა ართო. კინ თე წანას მეტალიკაქ იშარჷ ნიუ-იორკშა, სოდეთ ხეკირილი ლეიბწკჷმა Megaforce Records გაფორმეს. მალას ჯეიმზიქ დო ლარსიქ გეგნოჭყვიდეს, ნამუდა უკვე უშულებუ რდჷ მასტეინიშ ეჭოფუა თიშ აგრესიულობაშ, ნარკოტიკეფიშა დო ალკოჰოლშა მებუნაფილობაშ გეშა. თეშ გურშენ, 1983 წანაშ მაართა პირელს დეივსის ბუნა ქუდატებაფეს დო თიშ მანგიორო კინ თი ონჯუას კირკ ჰემეტი ქჷმიჭანეს ბუნა ექსოდუსიშე (მოგვიანაფილო დეივქ ობაღინაფალო პოპულარული ბუნა მეგადეზი ქჷდარსხუ). მეტალიკაშ მაართა შოუქ ჰემეტწკჷმა ართო 1983 წანაშ 16 პირელს სერიშ კლუბის Showplace აკოდირთჷ, ნ. დოვერს, ნიუ ჯერსი.

ინტერვიუეფს მასტეინი ირო გჷმოხანტჷნდჷ მუშ ნეგატიურ მერინას ჰემეტიშ მეხჷ. თინა იჩიებუდჷ, ნამუდა ჰემეტიქ თის სამუშა მიდუღჷნ,[6] ნამუდა თინაქ პოპულარულო მასტეინიშ ჭარილი რიფეფიშ დო სოლოეფიშ რსულებაშ გეშა გინირთჷნ. მეგადეზიშ 1985 წანას ოდებიუტე ალბომს Killing Is My Business... and Business Is Good! მასტეინქ გემშეღჷ ბირა Mechanix, ნამუთ მიშულირი რე თაშნეშე მეტალიკაშ ალბომშა Kill 'Em All თირელი ჯოხოთ The Four Horsemen. მუჭოთ უკულნეშის გაცხადჷ მასტეინქჷნ, თენა თიქ თიშენ ქიმინჷ, ნამუდა მეტალიკას „ქეკოჭიშაფუდუკონ“. [7]

Kill 'Em All და Ride the Lightning (1983–1984)
1983 წანას მეტალიკაქ როჩესტერშა (ნიუ-იორკი) იშარჷ, ოდებიუტე ალბომიშ Metal up Your Ass — იშ ინაჭარალო, მარა ბუნაშ ლეიბლი დო დისტრიბუტორეფ შქას კონფლიქტიშ გეშა, ალბომს ჯოხო დუთირეს დო თეშ გეშა ქიანას Kill 'Em All-ქ გორჩქინდჷ. ალბომიშ ლეიბლი რდჷ Megaforce Records ააშ-ის, ოდო Music for Nations ევროპას. ალბომქ ბილბორდ 200-ის 120-ა აბანს მიოჭირინუ 1988 წანას.[2] მორო, ფინანსურო ვართ ფერი წჷმოძინელქ გიშართჷ. მანგიორი ალბომქ ბუნას ახალი ფანეფი ქჷმეუძინჷ. ბუნაქ ალბომიშ ხუჯიშ მიოჩამალო ტური Kill 'Em All For One ამანჯჷ ბუნა რავენწკჷმა ართო, ნამუთ 27 კვირკვეშე 3 ეკენიაშა იგინძორებუდჷ. ტურიშ აპოგეათ 13 მარაშინათუთას ჩიკაგოს მანჯებულ კონცერტიქ გინირთჷ, ნამუშ ფრაგმენტეფიშ ძირაფა შელებუანი რე 1988 წანას გიშაშქუმალირ ვიდეოფილმის Cliff 'Em All. 1984 წანაშ ფურთუთას მეტალიკა ხუც არზენს ბუნა ვენომს ტურნეს Seven Dates of Hell, სოდეთ თინეფქ 7000 მაჯინეშ წოხოლე წჷმოდირთეს. [8]

1984 წანაშ მარაშინათუთას მეტალიკაქ რანწკით მაჟირა სტუდიური ალბომი Ride the Lightning გჷშაშქჷ. ალბომი ბილბორდ 200-ის 50 მარაშ განწხანს რდჷ დო მასუმა აბანს მიოჭირინუ. [2] საფრანგეთის თე ალბომშო კაბრეფქ ჩილათირო წვანე ფერეფს დიბეშტჷ, ნამუთ უკვე კოლექციონერეფიშ თოჸუჯიშ მეკონი რე. კრიტიკოსეფიშ დო ფანეფიშ უნელო ალბომი აკუსტიკური გიტარაშ პარტიათ იჭყაფუ. თიშა მიშულირი რე ბირეფი: For Whom the Bell Tolls, Fade to Black, Creeping Death დო შხვეფი. თენეფშე ეკონია ბიბლიური სიუჟეტშა რე ეგაფილი. ბირაქ Ride the Lightning იჭარჷ თიშ უკული, მუთ ბუნაშ მაკათურეფი კათაშ წოხოლე დადჷნოშურჷ ტეხასიშ შტატიქ ახალნორდეფიშ სისინაფას უკანონო ქიმინჯალეფშა, კერზოთ ნძალუეფშა. მეტალიკაქ ჭარჷ თე ბირა პროტესტიშ საგამათ, მუდგათ მახვამილუ თიშ დემონსტრირაფა, ნამუდა ჯალათეფი დუდო გინმირთუნა მაჸვილარეფო, მუჟამც ორთუნა ნძალუას მუნეფიშ სხვერპლიშ მეხჷ დორხველი რწუმეფიშ გეშან. შხვეფშე გჷშმეგორუ ალაზიმაფათ ნარა დო მელოდიური Fade to Black, ნამუქჷთ არგამათ გეგშართჷ მეტალიკა შხვა თრეშ მეტალ ბუნეფშე. თე ალბომს რე თაშნეშე ინსტრუმენტალი The Call of Ktulu, ნამუშ ჯინჯიერი თია, თეშნეშეთ მუჭოთ Ride the Lightning მასტეინიშ ნაჭარა რე.[9]

Master of Puppets (1984–1986)
ხონარიშ ინმაჭარალი ლეიბლიშ Elektra Records დირექტორი მაიკლ ალაგოქ დო Q-Prime Management-იშ წოროდჷმარსხუაფალ კლიფ ბარნსტეინქ მეტალიკაშ 1984 წანაშ ეკენიაშ კონცერტის დერსეს დო ნაძირეფუთ მოწონებულქ დოსქიდეს. თინეფიშ სოფინიშ გეშა, მეტალიკაქ კონტრაქტი Elektra Records-წკჷმა გაფორმჷ დო Q-Prime Management-იშ კლიენტო გჷნირთჷ.[9] ევროპული ტურნეშე დორთელ მეტალიკა ხუჯის არზენს ბუნეფს W.A.S.P. დო არმორედ საინტის. 1985 წანაშ 17 მარაშინათუთას ფესტივალს Monsters of Rock ბონ ჯოვი დო რეტწკჷმა ართო ინგლისის, დონინგტონიშ პარკის, მეტალიკაქ უდიდაშ შოუ ამანჯჷ, სოდეთ 70 000 მარჩქილეშ წოხოლე წჷმოდირთჷ. უკულნეშის კალიფორნიას, კერზოთ ნ. ოკლენდის, ფესტივალს Day on the Green ბუნაქ 60 000 მარჩქილეშ წოხოლო მიოგჷ.[9]

მასუმა სტუდიური ნახანდი ბუნაშო დო მაართა ლეიბლიშო Elektra Records რდჷ 1986 წანაშ მელახის გჷშაშქუმალირ ალბომი Master of Puppets, ნამუქჷთ ინიჭარჷ სტუდიას Sweet Silence Studios, კოპენჰაგენი, დანია. ალბომქ 72 მარას რდჷ ბილბორდ 200-ის დო 29-ა არდგილს მიოჭირინუ.[10] ალბომი ბუნაშ მაართა ნახანდი რდჷ, ნამუსჷთ 1986 წანაშ 4 გერგობათუთას ორქოშ, ოდო 2003 წანაშ დგომარობათ ამშვიშა პლატინაშ სტატუსიქ მიაჩჷნ. თინაქ ბუნაშ თი მომენტშახ გჷშაშქუმალირ ალბომეფ შქას არძოშე ჯგირაშო გიმოჩამუან ალბომო გჷნირთჷ: მილიონშე უმოსიქ გჷმიჩინჷ ხვალე ააშ-ს. კრიტიკოსეფი Master of Puppets-ის არძო ბორჯიშ ართ-ართ საუჯგუშო თრეშ მეტალ ალბომო მირჩქინანა. ოზი ოზბორნიშ ააშ-იშ ტურნეშ გონწყუმაქჷთ ბუნას ახალი ფანეფი ქჷმეუძინჷ.[9] თე ტურნეშ ბორჯის ჰეტფილდიქ მანჯა მიტახჷ სკეიტბორდინგიშ ბორჯის დო ტურნე ხვალე მუჭოთ ვოკალისტიქჷნ გაგჷნძორჷ. გიტარას თიშ მანგიორო ტექნიკოსი ჯონ მარშალი მიოგანდჷ.[11] თე ფაქტიქ გჷნირთჷ ბაძაძო, მუდგაშ გეშათ მოგვიანაფილო ტურნეეფიშ ორგანიზატორეფს კონტრაქტშა მიშაღალაფუ ჭე „სარიკო“ ბირგული, ნამუთ ტურნეეფიშ ბორჯის სკეიტბორდით ართუაფაშ ნებას მიდმუღანდჷ ბუნას.
1986 წანაშ 27 ეკენიას, Damage Inc. ტურნეშ ბორჯის ევროპას ბუნაშ მაკათურეფი კარტის ლაჸაფენდეს, გურკვიებუდესკონ, მი მიშ დანჯირეს დირულუანდჷ ავტობუსისჷნ. კლიფიქ მიიგჷ დო გეგშეგორჷ ჰემეტიშ დანჯირეს ლური. სტოკჰოლმიჸურე მიმალ შარას დორარპიშ გოხოლუას, შვედეთის, ავტობუსიშ შოფერქ დუდალაშა კონტროლი მიოდინუ, ავტობუსიქ გისიონტჷ დო მუზჷმაშარენ გემნირთჷ. ჯეიმზის, ლარსის დო კირკის ჭიჭე ფორაქ მიოდირთეს, ოდო კლიფიქ ოსინთეშე გაგთოლჷ დო ავტობუსის ქათაჸუნჷ. უკვე რდჷ დო ვარი კლიფი ღურელინ, უგურკვიუთ სქიდუ. ემაკინუს, ნამუთ ავტობუსის ეთმუკინანდჷნ, ბაგერქ მეუხორცქჷ დო ავტობუსიქ მაჟირაშა ქჷგიანთხჷ კლიფის. ჯეიმზი იშინანს:


„მა ვორწყედი მუჭო გეჯანუდჷ თინა ავტობუსიშ თუდონ. ფშჷ, ავტობუსიშ შოფერი ოცადუდჷ გეგთოუზინდუდჷკონ გინაფორაფალი თიშ თუდოშე, დჷნოსქილედეფს გეგმომირინუაფუდესკონ თიშენი. თაქ მა ქჷმიწიბძახი: „ხე ვა მოთხა,სქანი დიდას!“ მა ხაზირ ვორდი დომიჸვილუდკო თინან. ვა მიჩქჷ ნაშუმა რდჷ დო ვარინ. მიჩქჷ ხვალე, ნამუდა თინა გეხედჷ დო კლიფი უკვე ვა რდჷ...“

ბარტონიშ ღურაქ მეტალიკაშ სქჷლადა საეგებიოთ გჷნაშქჷ. სუმ დჷნოსქილედ მაკათურქ გჷნოჭყვადჷ, ნამუდა კლიფიშ ზალამი იჸუაფუდჷ თინეფს გუგინძორებუდესკონ დო კლიფიშ ფანიაშე ალობაშ ეჭოფუაშ უკული, ქჷდიჭყეს კლიფიშ გაამაშ გორუა.[12]


დოხოლაფირო ჟარნეჩ ბასისტი ოხოლუდჷ აუდიენციას, ნამუსჷთ მეტალიკაშ მუმალი მაანთხა მაკათური ოკო გჷმურჩქინაფუდჷკო. თინეფ შქას რდეს ჰემეტიშ ბაღანობაშ მაჸალე ლეს კლეიპული, ტროი გრეგორი ბუნა პრონგიშე დო ჯეისონ ნიუსტედი ბუნა ფლოტსამ ენდ ჯეტსამიშე. კლეიპულქ მეწონჷ ბუნას, მარა თიშ მეგამაშ სტილი ვა ენმოდოხოდუდჷ მეტალიკაშ სტილს. უკული, მეტალიკაშა მეჯღუნელ Behind the Music სერიას, ჯეიმსი ეთმონწყუნს, ნამუდა კლეიპული რდჷ „ნამეტანი ჯგირი“ მეტალიკაშო. საბოლა ანგარიშით, ჯეიმზიქ, ლარსიქ დო ჰემეტიქ გჷნოჭყვადეს, ნამუდა ჯეისონ ნუსტედის ოკო დოუთირუდჷკო ბარტონინ. ნიუსტედიქ ბუნაშ აკოდგინალუაშა ოფიციალურო 1986 წანაშ 28 გჷმათუთას მიშართჷ - კლიფიშ ნთხორუაშე სუმი მარაშ უკული. ჯეისონიშ მაართა გჷშულაქ ბუნაწკჷმა ართო აკოდჷრთჷ კლუბის Country Club, ნ. რესედა, კალიფორნია.[12]


1987 წანას მეტალიკა ევროპაშა ირთუ ტურნეშ გაგჷნძორაფალო. მელახის ჯეიმზიქ უკვე მაჟირაშა მიტახჷ მანჯა სკეიტბორდინგიშ ბორჯის. თეშ გეშა, რიტმურ გიტარაშა მეგამა კჷნე მარშალს ანდეს, მარა თე დაღამაკებაქ აძვილჷ, შურიშხა ონჯუას ცოცხალი წჷმორინაფა დუნჩალუდჷკონ. ტურნეშ უკული ბუნაქ მანწყუ მუსიკალური სტუდია ლარსიშ ავტოფარეხის დო ინაჭარჷ შხვა ბუნეფიშ მუსხირენ ბირაშ ქავერ ვერსია. კვირკვეს გჷშაშქჷ ახალი ალბომი The $5.98 E.P.: Garage Days Re-Revisited, სოდეთ მიშულირი რე თე ბირეფინ. ალბომიშ ინოჭარუაბორჯის ბუნაქ გამორსჷ ახალი სტუდია დო აკაფასჷ ნიუსტედიშ ტალანტი. თე წანასჷნე გჷშაშქუმალირქ იჸუ ფილმიქ Cliff 'Em All, სოდეთ ეჭარილი რე კლიფიშ მუკოჸონაფილი სუმი წანა მეტალიკას. ფილმშა მიშულირი რე კლიფიშ სოლოეფი ბასის, ჸუდეს გჷნოღალირ ვიდეოეფი დო სურათეფი.[13]


1988 წანაშ ეკენიას გჷშართჷ მეტალიკაშ რანწკით მაანთხა, კლიფიშ ღურაშე მაართა სტუდიურ ალბომქ …And Justice for All. ალბომს დიდი კომერციული წჷმოძინაქ ხვადჷ თიათ. მიოჭირინუ მაამშვა აბანს ბილბორდ 200-ის. თენა რდჷ ბუნაშ მაართა ალბომი, ნამუქჷთ საუჯგუშო ვითულს მოხვადჷნ.[10] ალბომს მეჩეს პლატინაშ სტატუსი გჷშულაშე ჩხორო მარაშ უკული.[14]


ალბომს ნიუსტედიშ ბას პარტიეფი დახე ვერჩქილედჷ, თიში მუსიკალური იდეეფქ იგნორირაფილქ იჸუ (მორო, თია მეუჯღონს ალბომიშ მაართა ბირაშ Blackened ჭარუას)[15]. ბრელ ფანქ მირჩქინჷ, ნამუდა თენა სპეციალურო რდჷ ღოლამირინ, მუჭოთ რეაქცია კლიფიშ ღურაშ უკული, ვარა მუჭოთ ნიუსტედიშ გეძიცა. უმოსი ორწუმებელ რე ვერსიეფი, ნამუნეფით ჰეტფილდიქ დო ულრიხიქ თქვის უკულნეშიან ინტერვიუეფსჷნ: ჰეტფილდიქ ეშანჷ, ნამუდა ჯეისონი შხირას ვარსუდჷ აკოკათუეფს, მუდგაშ გეშათ თინა თე პროცესშა ვა მახვამილუანდჷ გოლინას; ოდო ლარსიქ შინუ, ნამუდა ნიუსტედიშ ბას-გიტარა იმაჟირანდჷ ჰეტფილდიშ რიტმ-გიტარაშ პარტიასჷნ.


თიშ უმუკუჯინუო, ნამუდა ალბომი ფანეფქ დო პრესაქ ეფურინათ ეჭოფუნ, გოკრიტიკაფილქ იჸუ ალბომიშ პროდიუსირაფაქ. ულრიხიშ დრამეფი ისჷმედჷ ძალამ ჸუნგათ დო გიტარეფი ონდეთ. ალბომიშ ხუჯმიოჩამალო მეტალიკაქ მუკიჸონჷ მოსოფელიშ ტურნე Damaged Justice.[16] ხვალე ააშ-ს ბუნაქ მუკიჸონჷ 120 კონცერტი სტადიონეფს. გჷშაშქვეს ოთხი სინგლი, თინეფ შქას: Harvester Of Sorrow დო One.

კრიტიკაშ უმუკუჯინუო, მეტალიკაშ მაართა ალბომი, ნამუქჷთ გრემიშ დაჯილდებაშ ნომინაციაშა იჸუ წჷმორინაფილქჷნ, რდჷ ...And Justice for All, კატეგორიას „საუჯგუშო ვოკალური ვარა ინსტრუმენტული მონკა როკ/მეტალ რსულება“. მეტალიკა მირჩქინუაფუდჷ ფავორიტო თე კატეგორიას. მორო არძოშო უნელო გრემი ეჭოფჷ ბუნა ჯეთრო ტალიშ ალბომქ Crest of a Knave.[17] თექ დიდი რია-რია დო ტირუ-ტარუ გჷშეჭანუ ფანეფ შქას დო პრესას. გომორძგვილ ბუნა, ნამუსჷთ ბრელი ვართ მირჩქინანდჷ მონკა როკ/მეტალ ბუნათჷნ, ცერემონიას ვა დარსებჷ, რახან თინეფიშ პროდიუსერქ ალუჩჷ ვა დარსებუდესკონ, თიზჷმაშა ჯერდჷ მეტალიკაშ გომორძგუა.[17] სუმი წანაშ უკული თე ცერემონიასჷნე, მუჟამც ბუნას გეგნოჩეს გრემი ბირაშო Enter Sandman, ლარსიქ ირონიულო მარდობა გინუგჷ ჯეთრო ტალს:

ვიკიციტატა	
„ჩქი მარდობა ოკო ვუწუათ ჯეთრო ტალს, ნამუდა თე წანას ვა გჷშაშქჷ ალბომინ“
თე ჯილდოქ ჟურნალ Entertainment Weekly-იშით მიშაღალირქ იჸუ ერკებულშა „გრემიშ ვით არძოშე დიდი დარღვია“.[18]

ალბომიშ გჷშაშქუმალაშ უკული, მეტალიკაქ გჷნიღჷ მუში ოდებიუტე მუსიკალური ვიდეო ბირაშე One. ბუნაქ კლიპი გჷნიღჷ მეტებულ ოწკარუეს დო გედჷ მომენტეფი ფილმიშე Johnny Got His Gun. ოლიცენზიე გარიგაშ მანგიორ, მეტალიკაქ ედომუშამო ქიჸიდჷ ოავტორე ნებეფი მოშინელ ფილმიშა. თეშ გეშა ფილმიშ DVD ვერსია ვა გჷშაშქუმალე, თიშე ინოჩამა ფართო აუდიტორიას ხვალე მეტალიკაშ გორემიქსაფილ ვერსიაშე უღჷ. 1999 წანას მუსიკალური ვიდეო One ჯოხოდვალირქ იჸუ 38 აბანშა MTV-იშ ჩარტის „არძო ბორჯიშ 100 საუჯგუშო ვიდეო“.[19]

Metallica (1990–1993)
გეჸვენჯი ალბომიშ ინაჭარალო 1990 წანაშ გჷმათუთას მეტალიკაქ ქჷმერთჷ სტუდიაშა One on One ოორუე ჰოლივუდის. პროდიუსერო დექირეს ბობ როკი. ალბომქ Metallica, ნამუთ თაშნეშე ჩინებული რე უჩა ალბომიშ ჯოხოთჷნ, სუმშა ინიჭარინჷ. ალბომიშ გეზაშენ დო სიმურობაშენ ბობ როკიშ დო ბუნაშ მაკათურეფ შქას ირონი დებაშ გეშა ინოჭარუაშ პროცესიქ წარმოწანაშე უმოს ხანს გეგინძორჷ დო ინოჭარუაშ ღირებაქ ართ მილიონ დოლარს ქჷმიოჭირინუ.[20] ალბომქ მონწყჷ წოხოლენ ალბომეფიშ არძო რეკორდი დო მაართა აბანს ქჷმიოჭირინუ ბილბორდ 200-ის, მაართა მარასჷნე 650 000 ეგზემპლარქ გჷმიჩინჷ.[21] სინგლიქ თე ალბომშე Enter Sandman გჷნირთჷ ინტერნაციონალურ ჰიტო, საუჯგუშო ოკონცერტე ნომერი Sad but True, Nothing Else Matters დო Wherever I May Roam-წკჷმა ართო. 15-შა მიაჩჷ ალბომს პლატინაშ სტატუსიქ ააშ-ის, მუთ ალბომს გჷნმაშქვანს ქიანაშ საუჯგუშოთ გჷმოჩამუონ ალბომეფ შქას ეჩიდომაამშვას.[22] ალბომიშ ინოჭარუაშ პროცესი დო გეჸვენჯი ტურნეეფი ესახილი რე დოკუმენტურ ფილმის A Year and a Half in the Life of Metallica.

1991 წანაშ მარაშინათუთაშე 1993 წანაშ კვირკვეშახ ბუნაქ ამანჯჷ 300-შე უმოსი კონცერტი. 1991 წანაშ ეკენიას ბუნა გჷშმეშჷ სცენაშა მოსკოვს თინერი ბუნეფიშ ხასჷლას, მუნერეფით რე: AC/DC, პანტერა დო შხვები. მოსოფელიშ ტურნეშ უკული მეტალიკაქ მანწყუ არდადეგეფი ართი წანათ.

1992 წანაშ 8 მარაშინათუთას Guns N' Roses-წკჷმა ართო ტურნეშ ბორჯის ჰეტფილდიქ ეჭოფჷ მაჟირა დო მასუმა ხარისხიშ ჭუალა სახეს, ხუჯის, ხელეფს დო კუჩხეფს პიროტექნიკაშ ეფექტეფიშ გეშა Fade to Black-იშ რსულებაბორჯის. თეშ გეშა თის მეგამა გიტარაშა ვა შეულებუდჷ დო მუჭოთ გიტარისტინ, კჷნე ჯონ მარშალქ დოთირუ თინა, მით ასე უკვე მიოგანდჷ ბუნა მეტალ ჩარჩისჷნ. 1993 წანას ბუნაქ გჷშაშქჷ მაართა ცოცხალი ალბომი ჯოხოდვალათ Live Shit: Binge & Purge.[23]
თიშ უკულ, მუთ მეტალიკაქ სუმი წანა მუკიჸონჷ უჩა ალბომიშ ხუჯიშ დუმაკინალ ტურნეეფსჷნ, დაართჷ სტუდიას, ქენუჭარუდჷკო მაამშვა სტუდიური ალბომინ. დოხოლაფირო ართი წანა მუკიჸონჷ მეტალიკაქ ახალი ალბომიშ ინოჭარუას, თეშ გეშა 1996 წანას გჷშაშქუმალირქ იჸუ ალბომქ Load, ნამუქჷთ ბილბორდ 200-ის დო ARIA ჩარტეფს მაართა აბანს მოხვადჷ.[2] თენა რდჷ ბუნაშ მაჟირა ალბომი, ნამუქჷთ თენა შილებუნ. ალბომქ დადასურჷ თირაფეფი ბუნაშ მუსიკალურ გეზას. თე პერიოდისჷნე ბუნაშ მაკათურეფქ თუმეფი დიკუნტარეს. ბუნაქ გამანჯჷ გეჸვენჯი ტურნე Poor Touring Me ახალი ალბომიშ ხუჯიშ მიოჩამალო. 1996 წანაშ ზარხულს მეტალიკაქ გონწყჷ ალტერნატიული როკ მუსიკაშ ფესტივალი Lollapalooza.[24][25]

Load-შე მუშობაბორჯის თეშ იჸუ, ნამუდა ბუნას დასაბაღ მოღე უღუდჷ მაჟირა ალბომიშ გჷშაშქუმალაროთ. გეგნოჭყორდჷ, გვერდი ბირეფი გეგშუშქუმალუდესკო ალბომო, ოდო დჷნოსქილედ გვერდშე გუგინძორებუდესკო მუშობა დო გეგშუშქუმალუდესკო მაჟირა ალბომი გეჸვენჯი წანას. თეშ გეშა, 1997 წანას გჷშაშქუმალირქ იჸუ ალბომქ ReLoad, ნამუქჷთ ბილბორდ 200-ის მაართა აბანი დეკინჷ, ოდო კანადაშ ჩარტის Top Canadian Album — მაჟირა.[2] ალბომიშ ხუჯიშ დაკინებელო მეტალიკაქ ამანჯჷ შოუ NBC's Saturday Night Live 1997 წანაშ ქირსეთუთას, სოდეთ არსულ ბირეფი Fuel დო The Memory Remains დუეის მერიენ ფეითფულწკჷმა.[26] გეჸვენჯი წანას ბუნა მანჯუნს ტურნეს ჯოხოდვალათ Poor Re-Touring Me.

1998 წანას მეტალიკაქ გჷშაშქჷ ალბომი Garage Inc. ჟირ დისკო. მაართაშა მიშულირი რე შხვადოშხვა მარსულებერეფიშ ბირეფიშ ქავერეფი. მაჟირა დისკი იკათუანს 1987 წანას ინოჭარილ ალბომს The $5.98 E.P.: Garage Days Re-Revisited დო გეძინელ აფჷ ნამთინე ახალი ქავერი. ალბომქ მაჟირა აბანი დეკინჷ ბილბორდ 200-ის.[26][27] წანაშ ბოლოშო გჷშმურს მეტალიკაშ ახალი ვიდეო Cunning Stunts.

1999 წანას 7 პირელი სან ფრანცისკოშ მერქ უილი ბრაუნქ გჷმაცხადჷ „მეტალიკაშ ოფიციალურ დღათ“ ნოღას. თე წანასჷნე 21 დო 22 პირელს მეტალიკაქ ამანჯჷ კონცერტი სან-ფრანცისკოშ სიმფონიურ ორკესტრწკჷმა ართო მაიკლ კემენიშ დირიჟორობათ. კონცერტიშ მანჯებაშ იდეაქ მოურთჷ კემენს 1991 წანას Nothing Else Matters-შე მუშობაბორჯის. მეტალიკაქ კემენწკჷმა ართო ჭარჷ ჟირ ახალი ბირა თე კონცერტიშო No Leaf Clover დო -Human. კონცერტიშ აუდიო ინნაჭარაქ გჷშეშქვინჷ ალბომო S&M 1999 წანას, თაშნეშე გჷშაშქუმალირქ იჸუ კონცერტიშ ვიდეო ინნაჭარაქ. ალბომქ ბილბორდ 200-ის მაჟირა, ოდო ავსტრალიურ ARIA ჩარტის დო Top Internet Albums ჩარტის მაართა აბანს მოხვადჷ.[2]


2000 წანას მეტალიკაქ მირჩქილუ, ნამუდა თინეფი ბირაშ I Disappear დემო ვერსია, ნამუდგაშ გჷშულა იგეგმუაფუდჷ კინოფილმწკჷმა „უშურსულებუ მისია 2“ ართონ, გეგნიჩამუდჷ რადიო-ეერით. მეტალიკაქ გეკლეძჲუ დო ქჷმიოგორუ გოჟონუაშ ჭურჭულს, ფაილი ძირეს კომპანია ნაპსტერიშ (ინგლ.: Napster) peer-to-peer ფაილეფიშ აკორზიებეფიშ რშვილს. თაშნეშე გეკლაძირეს, ნამუდა ბუნაშ ედომუშამი კატალოგი უფასეთ ხემიოჭირინაფუს რდჷნ. მეტალიკაქ ქუჩიულჷ კომპანიას სასამართოს,[15] თაშნეშე სუმ უნივერსიტეტის: ობჟათე კალიფორნიაშ, იელიშ დო ინდიანაშ უნივერსიტეტეფს, თინეფს ხე ვა უნჩალეს ფაილეფიშ დუდიშულ აკორზიებასჷნ თიშენ. მეტალიკაქ დექირუ ონლაინ საკონსულტაციო ფირმა NetPD, თოჸუჯი ქჷმეუჸუნუაფუდჷკო ნაპსტერიშ სერვისშა გარკვიული პერიოდიშ განწხანსჷნ. მეტალიკაშ სასამართო დებას ქახოლჷ რეპ მარსულებერ Dr. Dre-ქ ნაპსტერიშ მეხჷ. 2001 წანას მეტალიკა დო კომპანიაქ გარკვიულ აპიჯაფაშა ქჷმერთეს[28] ნაპსტერქ გჷნირთჷ ფასამ სერვისო. დებაქ მეტალიკა დო ნაპსტერს შქას ესახჷ მულტსერიალს ობჟათეშ პარკი, მაშქვითა სეზონიშ მაჩხორა სერიას. მოგვიანაფილო, მუჟამცჷთ ულრიხი გჷშმეშჷ შოუშა "მის ოკო გჷნირთას მილიონერონ" მაჸონაფუშ კითხირშე მოწონს დო ვარ გჷნოჩამაშ მუსიკან, ულრიხიქ კითხირით უგამჷ, ნაპსტერიშ რშვილშე ხომ ვა უშიბუნა თინა. [29]
2001 წანაშ 17 ღურთუთას ჯეისონ ნიუსტედიქ ქჷდიტუ ბუნა, მუში თქუალათ, კეზძო დო დორხველი ბაძაძეფიშ გეშა დო თი ფიზიკური ფორაშ გეშა, ნამუთ თიქ მიორინუ მუშ დუც წანეფიშ განწხანს თი მუსიკაშ მეგამაბორჯის, ნამუთ უჸორსჷნ.[30] მორო, მუჭოთ მოგვიანაფილო ჟურნალ „პლეიბოიშა“ მეჩამილ ინტერვიუს ირკვიებუნ, ჯეისონს ოზალუდჷ ალბომიშ გჷშაშქუმალა დო ტურნეშა ულა ბუნა ეჰობრეინწკჷმა ართო, მარა ჯეიმზი კატეგორიულ ვარიას გერდჷ, მუქჷთ გჷშეჭანუ ნიუსტედიშ ულა ბუნაშე.[15]

2001 წანაშ ზოთონჯის ჯეიმზი მიშარუაფჷ კამჩატკაშა თუნთეფიშ ოჯინუშა. რუსული ზოთონჯი დო თიშ უთირუ ატრიბუტი — დირფა მუშ უჩა საქვარს ორთჷნა. თეშ გეშა 19 კვირკვეშე ჰეტფილდის მოუწჲუ კურნალუაშ კურსიშ გულაქ „ალკოჰოლიზმიშ დო შხვა ხვამილაფეფიშ“ მარიებელო. ბუნაშ მუმალი ეჭვთუდო გერდჷ. მაართათ თეზჷმა ხანიშ მეძენას ლარსი დო კირკი სერიოზულო ფირქენდეს, ნამუდა შილებე ბუნას სქჷლადა მეუჭყვიდუდჷკონ.[31] მორო, 4 ქირსეთუთას ჯეიმზიქ კჷნე დაართჷ ბუნას დო ბუნაქ გაგჷნძორჷ მუშობა ახალ ბირეფშე. ჯეიმზი თხულენდჷ უმუშებუდესკონ დღას ხვალე ოთხი სათინ, დჷნოსქილედ ბორჯის თინა ფანიას უთმენდჷ. თაიშახ ბირეფშო ტექსტეფს ხვალე ჯეიმზი ჭარუნდჷ-და, ასე თე პროცესის ედომუშამი ბუნა რდჷ კათაფილი. ბას გიტარაშ პარტიას არსულენდჷ თინეფიშ მუსიკალური პროდიუსერი ბობ როკი. ალბომშე მუშობაშ პროცესი ესახილი რე 2004 წანას გჷშაშქუმალირ დოკუმენტურ ფილმის Some Kind of Monster.

St. Anger-შე მუშობაშ სურებაშ უკული, მეტალიკაქ ამანჯჷ ბასისტეფიშ გჷშაგორალი კონკურსი ნიუსტედიშ ირალ გაამაშ გჷმარჩქინალო. სუმი თუთაშ უკული გჷშაგორილქ იჸუ რობერტ ტრუჰილოქ, ნამუთ თეიშა მიოგანდჷ ბუნა სუისიდალ ტენდენსის დო ოზი ოზბორნიშ ბუნას.[32] ტრუჰილო მეტალიკაშ მაკათური ოფიციალურო 2003 წანაშ 24 ფურთუთაშე რე. მესის ბუნაქ ამანჯჷ მუსხირენი კონცერტი სან ფრანცისკოშ კლუბეფს. ნიუსტედიქ 2002 წანას აკათჷ კანადურ თრეშ მეტალ ბუნა ვოივოდის დო 2003 წანას ოზიშით მანჯებულ ტურნეს Ozzfest, ნამუსჷთ მუში ბუნა ხოლო ოხოლუდჷნ, ოზი ოზბორნიშ ბუნას ტრუჰილოშ გაამა რდჷ.[33]

2003 წანაშ მანგის მეტალიკაშ მაბრუო სტუდიურ ალბომქ St. Anger მაართა აბანი დეკინჷ ბილბორდ 200-ის. თეშ უმუკუჯინუო, ალბომქ მიარეშახ იჸუ გოკრიტიკაფილქ ულრიხიშ „ფულანდიშ სიმურობაშ“ მაღვენჯ სნეარ (snare) დრამიშ დო გიტარაშ სოლოეფიშ გორკებაშ გეშა.[34] ბირაქ St. Anger 2004 წანას ეჭოფჷ გრემი ნომინაციას საუჯგუშო მეტალ რსულება.[35]

2004 წანას ინგლისის Download Festival-ს მეტალიკაშ გჷშულაშახ ჭე ხანით ორდო ლარსიქ ფულირ ლახალაშ ოსქილიდაფარო ოლეხეშა ქჷმერთჷ.[36] ჰეტფილდი გორუნდჷ მოხალისეეფს ეკონია წუნს, ნამუეფსჷთ ლარსი ოკო ენუთირაფუდესკონ. დეივ ლომბარდოქ სლეიერიშე დო ჯოი ჯორდისონქ სლიპკნოტისე იდუდეს ლარსიშ მანგიორო მეგამა. ლომბარდოქ არსულ ბირეფი Battery დო The Four Horsemen, ულრიხიშ დრამიშ ტექნიკოსიქ ფლემინგ ლარსენქ- Fade to Black, დჷნოსქილედ ბირეფი ჯოიწკჷმა ართო არსულჷ მეტალიკაქ.[36] ბუნაქ ჟირ წანა მუკორთჷ St. Anger-იშ ხუჯიშ მიმაჩამალ ტურნეეფს Summer Sanitarium Tour 2003 დო Madly in Anger with the World. კონცერტეფშა თაშნეშე გჷშმეშეს ბუნეფი მუდვაინი, დეფტოუნზი, ლინკინ პარკი, ლიმპ ბიზკიტი დო გოდსმაკი. მეტალიკაშ დახე არძო გჷშულა პროფესიონალურო იჭარუდჷ დო ჯგირაშო გჷმიჩამუდჷ საიტის LiveMetallica.com. უკული ბუნაშ მაკათურეფქ ქჷმისვანჯეს დო 2005 წანაშ უმენტაშ ნორთი ფანიეფწკჷმა ართო მუკიჸონეს. მორო, 13 დო 15 გერგობათუთას გონწყეს როლინგ სტოუნზიშ კონცერტი სან ფრანცისკოს, AT&T პარკის.[37]

