Sa batalla de Lucocisterna (o Lutocisterna) - (Casteddu, atuale bia del Fangario) - est istada cumbàtida su 29 freàrgiu 1324 intre s'esèrtzitu cadalanu-aragonesu a su cumandu de s'Infante Alfonsu IV de Aragona, fìgiu tando de bintibator annos de su re Giagu II de Aragona e s'esèrtzitu de sa Repùblica de Pisa ghiadu dae Manfredi della Gherardesca, conte de Donoràtico.


S'esèrtzitu de sa Corona de Aragona gherraiat pro sa realizatzione territoriale e giurìdica de su Rennu de Sardigna e Còrsica, rennu nàschidu in base a sos acòrdios de Anagni intre Angious e Aragonesos, patrotzinados dae sa Santa Sede tràmite su paba Bonifàtziu VIII, cun s'intentu de pònnere fine a sa Gherra de su Èspuru. Giagu II de Aragona rinuntziaiat a sa Sitzìlia e a s'eredade de sos Hohenstaufen in càmbiu de unu rennu nou in s'ìsula de Sardigna. Tale rennu fiat però totu de conchistare in cantu esistiat petzi in sas cartas e s'Ìsula fiat guvernada dae entidades istatuales autònomas.


In su beranu de su 1323 su giùighe Ugone II de Arbaree, ostile a sa Repùblica de Pisa, s'aiat alliadu cun Giagu II de Aragona in s'isperu de divènnere logutenente suo in sos possedimentos chi diant èssere istados bogados a sos Pisanos. Segundu s'istòricu F.C. Casùla su suo est istadu unu càrculu polìticu faddinosu e est istadu pròpiu gràtzias a custu contributu arboresu de inghitzu chi sos Aragonesos aiant pòdidu costituire una prima conca de ponte in Sardigna e fàghere nàschere territorialmente su Rennu de Sardigna e Còrsica[1]. Sas disamistades aiant incumentzadu su 11 de abrile 1323, cando Ugone II - in sa campura intre Seddori e Biddanoa Forru - fiat atumbadu cun s'esèrtzitu pisanu. In agiudu suo Giagu II at imbiadu de Ispagna tres galeras cun 800 sordados a su cumandu de Dalmau e Guerau de Rocabertì, avanguàrdia de un'importante corpus de imbiu giai in fase sobrada de preparatzione.


Totu s'armada de invasione aragonesa lompiat a 11.000 òmines intre cadderis, balestreris, fantes, iscuderis e marineros. Alfonsu IV podiat contare annotamala in s'agiudu de su esèrtzitu arboresu de Ugone II, ma fintzas subra agiudos de sos Dorias, de sos Malaspinas e de sos Tataresos, unidos intre issos e issos in funtzione anti-pisana.


A pustis de annos de preparatzione pro sa conchista de s'Ìsula sos Aragonesos aiant allistridu una flota balente cumposta de 300 naes a su cumandu de sas cales fiat istadu postu s'ammirallu Francesc Carròs e in ue fiat istada imbarcada s'armada de invasione[2]. Reunida in Port Fangos in Tarragona, sa flota fiat sarpada su 31 maju 1323. S'imponèntzia fiat tales chi aiat apensamentadu non pagu sos prìntzipes itàlicos sos cales aiant pentzadu chi tale armada, foras pro sa conchista de sa Sardigna, punnaiat fintzas a s'isbarcu in carchi parte de sa penìsula. Fiat cumposta de 20 cocas, intre sas cales s'ammiralla Sant'Allaja, 53 galeas, 24 naes a vela, naes ispetziales (uxer) pro su trasportu de sos caddos e pro sos frunimentos[3]..


Sighende pretzisos inditos de Ugone II s'isbarcu fiat acontèssidu in Palmas (Sulcis) in ue fiat istada criada sa prima conca de ponte. Semper suta cussìgiu de su giùighe arboresu su 24 de làmpadas sos Cadalanu-Aragonesos aiant incumentzadu s' assìtiu de Bidda de Crèsia. Sa tzitade aiat aguantadu balorosamente pro sete meses in antis de rùere pro su fàmene su 7 de freàrgiu 1324. Una chida a pustis su 13 de freàrgiu s'esèrtzitu aragonesu fiat tocadu a cara de Casteddu de Càlaris pro dd'atapiare de assìtiu, aposentende·si·nche a s'estu de su casteddu, in su montigru de Bonària.


A defensa de Casteddu de Càlaris sos Pisanos disponiant de 6.000 fantes, 300 cadderis e 300 balestreris, foras de unu contingente de sordados de ventura a su cumandu de Erricu su Teutònicu[3].

Sos mìlites bestiant usbergos, camallos e elmos de ferru, e fiant armados cun ispada longa, ispada curtza, istocu, impare a matzocas, ischidones e càvanas. Timibiles fiant susetotus sos balestreris e sos archeros. Possediant annotamala catapultas[3].

Flota pisana
In agiudu de sos asitiados sos Pisanos ant imbiadu una flota de 40 galeas, 12 uxer, 60 barcas de piombineses a su cumandu de su conte Manfredi della Gherardesca. Sarpada dae Pisa su 16 freàrgiu aiat fatu iscalu in Terranoa in ue fiant istados imbarcados 200 cadderis bènnidos de sos possedimentos cadduresos paris cun unas àteras fortzas. Segundu sas crònacas de s'època, cumplessivamente, sa flota carraiat 500 cadderis e 1.000 balestreris[3].

Mentras s'acostaiant a Casteddu de Càlaris, sas naes pisanas fiant istadas intertzetadas dae sas galeas aragonesas chi aiant intentadu de inghitzare sa batalla. Sos Pisanos aiant refudadu s'iscontròriu; nde fiant sighidas sas tratativas a s'acabu de sas cales sas partes si fiant acordadas pro un'iscontròriu campale cuntzedende - sos Aragonesos - s'isbarcu in libertade.