Հայ-վրացական պատերազմ, սահմանային կարճատև պատերազմ Հայաստանի առաջին հանրապետության և Վրաստանի դեմոկրատական հանրապետության միջև, որը տեղի է ունեցել 1918 թվականի դեկտեմբերին՝ հակամարտող երկրների անկախության հռչակումից կարճ ժամանակ անց։ Ռազմական գործողությունները մեծապես ծավալվել են երկու պետությունների սահմանամերձ շրջաններում՝ Լոռիում, Ջավախքում (Ախալքալաք) և Քվեմո Քարթլիում։ Հայկական զորաբանակը գլխավորում էր առաջին հանրապետության ռազմական նախարար, զորավար և ֆիդայի Դրաստամատ Կանայանը։ Վրացական բանակը գործում էր Անդրկովկասում հաստատված գերմանական կայազորների զորակցությամբ, իսկ վրաց-գերմանական միացյալ ուժերի գլուխ կանգնած էին Գիորգի Մազնիաշվիլին, Գիորգի Կվինիտաձեն և Վալիկո Ջուղելին։

Նորանկախ կովկասյան հանրապետությունները 19-րդ դարի առաջին տասնամյակում կանգնած էին բազմաթիվ խնդիրների առջև։ Մի կողմից սպառնում էր Թուրքիան, որը Հայոց ցեղասպանությունից հետո ձգտում էր նաև թափանցել Արևելյան Հայաստան և Կովկաս, սակայն 1918 թվականին, կրելով ծանր պարտություն Սարդարապատում, Բաշ-Ապարանում և Ղարաքիլիսայում, ստիպված էր սպասել։ Վրաստանում իրավիճակը բավականին տարբեր էր․ մայիսի 28-ին կնքված պայմանագրով վրացական կողմը թույլատրել էր գերմանական բանակին հաստատվել Վրաստանի տարածքում, ինչն էլ երկրում ստեղծել էր անկայուն քաղաքական իրավիճակ։ Տարածաշրջանային ուժերի անհամաչափ բաշխվածությունը, թուրք-բոլշևիկյան համագործակցությունը, կովկասյան թաթարների անդադար հարձակումները ստիպում էին Հայաստանի կառավարությանը անընդհատ լինել պատերազմական վիճակում։ Վրաստանն իր հերթին հավակնում էր զբաղեցնել Լոռու երկրամասը՝ անտեսելով հայաբնակ Ջավախքի հիմնախնդիրը։ Ղարաքիլիսայում կրած պարտությունից հետո դեպի Թիֆլիս շարժվող թուրքական զորքերի առաջխաղացումը կասեցնելու նպատակով վրաց-գերմանական զորքերը մտնում են Լոռի։ Շատ չանցած, խախտելով հայերի հետ ձեռք բերված համաձայնությունը, նրանք հայտնում են Լոռու ինքնավարության մասին։ Լոռիում որպես ընդհանուր կառավարման մարմին ստեղծվում է կոմիսարիատ, որը ղեկավարում էր Ալավերդում կենտրոնացած գերմանական պարետը։ Հընթացս Վրաստանի իշխանությունները՝ Նոյ Ժորդանիայի գլխավորությամբ, ցանկանում են դիվանագիտական մակարդակով ճնշում գործադրել հայկական կողմի վրա, որն էլ ավելի է սրացնում երկկողմ հարաբերությունները՝ մեծացնելով պատերազմի սկսման հավանականությունը։

Դեկտեմբերի 13-ին Հայաստանի կառավարությունը հրամայում է Դիլիջան-Լոռի զորամասի հրամանատար Դրոյին մաքրել Լոռին վրացական զորքերից։ Գործողությունների հենց առաջին օրը գնդապետ Տեր-Նիկողոսյանի զորամասը գիշերային անակնկալ գրոհով գրավեց Տաշիրն ու Պրիվոլնոյեն։ Վրացիների երեք զրահապատ գնացքները համառ դիմադրություն էին ցույց տալիս և բավական բարդացնում էին հայկական զորամասերի դրությունը։ Պատերազմի ամենաթեժ փուլն ընթանում է Շուլավեր գյուղի տարածքում, որտեղ ևս առավելության են հասնում հայերը։ Շուտով դաշնակից երկրների ներկայացուցիչների ներգործմամբ վրացական կառավարությունը հաշտության առաջարկով դիմում է Հովհաննես Քաջազնունուն։

Դեկտեմբերի 30-ի բանակցության արդյունքում վերջնականապես համաձայնություն է ձեռք բերվում պատերազմական գործողությունները դադարեցնել նոր տարվա գալուն պես՝ դեկտեմբերի 31-ի գիշերը։ Հունվարի 1-ին հայկական հաշտարար պատվիրակությունը Ղարաքիլիսայից մեկնում է Թիֆլիս և նախապատրաստական աշխատանքներից հետո հունվարի 9-17-ը ընկած ժամանակահատվածում դաաշնակիցների մասնակցությամբ կայանում է խորհրդաժողով։ Խորհրդաժողովի ընթացքում Լոռիում ստեղծվում է չեզոք գոտի, որը շուտով պետք է անցնցում կերպով միացվեր Հայաստանին, իսկ Ջավախքի վերաբերյալ բանակցությունները տապալվում են մեծ տերությունների վրացակողմ դիրքորոշման հետևանքով։ Այս դեպքերի կապակցությամբ Հովհաննես Հախվերդյանն ասել է․

Aquote1.png	Պատերազմի արդյունքը նախ այն էր, որ հայերը փաստորեն իրենց ձեռքին պահեցին գրավված տարածքները և երկրորդը, կոտրվեց վրացիների ամբարտավանությունը, ովքեր սկսեցին ավելի զգույշ վերաբերվել հայերին
- Հովհաննես Հախվերդյան
Aquote2.png
Պատերազմը քննադատաբար ընդունվել է հասարակության լայն շրջանակներում։ «Ամենայն հայոց բանաստեղծ» Հովհաննես Թումանյանը հայ-վրացական պատերազմի ժամանակ խստագույնս քննադատել է երկու հավատակից ժողովուրդների թշնամությունը հրահրողներին։ Այս դեպքերին քննադատաբար էին մոտենում նաև Ավետիք Իսահակյանը, Դերենիկ Դեմիրճյանը, Լևոն Շանթը, Ղազարոս Աղայանը, Պերճ Պռոշյանը, Նիկոլ Աղբալյանը և ուրիշները: Խաղաղության որկոչով է հանդես եկել նաև ամենայն հայոց կաթողիկոս Գևորգ Ե Սուրենյանցը։ Այնուամենայնիվ, հայ-վրացական պատերազմից հետո հստակեցվում է երկու պետությունների միջպետական սահմանները, վերականգնվում է հայ-վրացական դիվանագիտական հարաբերությունները, և, որ թերևս ամենակարևորն է, վերջնականապես լուծվում է Հայաստանի ամար ամենակենսական խնդիրներից մեկը` վերագործարկվում է երկաթուղին` արտաքին աշխարհի հետ Հայաստանի հաղորդակցման կարևորագույն 



Հայ-վրացական տարածքային վեճերն ունեն խոր արմատներ և մեծապես սկզբնավորվել են Ռուսական կայսրության կազմում ընդգրկված լինելու տարիներին[փա՞ստ]։ Հսկայական կայսրությունն առավել դյուրին և անցնցում եղանակով կառավարելու համար Պետերբուրգի կառավարությունը վարչատարածքային բաժանումն իրականացնում էր հաշվի չառնելով տվյալ երկրամասի ազգաբնակչության պատկերը։ Այդ եղանակով վերջինս կարողանում էր առաջացնել ազգամիջյան խռովություններ, որի միջոցով էլ երկրամասը կարողանում էր պահել կառավարելի։ Դրա վառ օրինակն է պատմական Հայաստանի անքակտելի մաս կազմող հայաբնակ Ջավախքի և Լոռու ներառումը Թիֆլիսի նահանգի մեջ[1]։ Հայոց ազգային խորհուրդը Ռոմանովների իշխանություններին հղած բազմաթիվ հեռագրերով հայտնել են իր դժգոհությունը, որը սակայն չի ուղեկցվել ռուսական կառավարության կողմից կատարված ակնառու որևէ փոփոխությամբ։ Ռուսաց գերագույն արքունիքի թույլտվությամբ հայոց ազգային խորհուրդը իրավիճակին գնահատական տալու հեռանկարով 1909 թվականին եռակողմ քննարկումներ է անցկացնում վրաց և ադրբեջանական (կովկասյան թաթարների) ներկայացուցչության հետ, սակայն այդ քննարկումը միայն և միայն խորացնում է ներազգային հակասությունները։ 1916 թվականին տեղի է ունենում հերթական խորհրդակցությունը, որի ժամանակ Անդրկովկասն ըստ բնակչության թվի վերաբաժանելու հայկական նախագիծը մերժվում է վրացական և ադրբեջանական ներկայացուցչության կողմից։ Կողմերի հաջորդ հանդիպումը տեղի է ունենում կայսրության մայրաքաղաք Սանկտ Պետերբուրգում՝ ռուսական դիտորդ խմբի մասնակցությամբ։ Այս հանդիպումը նշանավորվում է նրանով, որ ռուսական արքունիքն առաջին անգամ ընդունում է, որ վարչական բաժանում պետք է կատարվի էթնիկական պատկանելության հիման վրա։ Արդյունքում կազմվում է նոր հանձնաժողով (ազգությամբ վրացի Զուրաբ Ավալիշվիլիի գլխավորությամբ), որը ստանձնում է Հարավային Կովկասի նոր սահմանագծման պարտականությունը։ Ալեքսանդր Խատիսյանի ջանքերով որոշում է ընդունվում Լոռին և Ախալքալաքը Թիֆլիսի նահանգային վարչական պատկանելությունից դուրս բերելու մասին։ Որոշ ժամանակ անց վրացական կողմը հանդես է գալիս հայտարարությամբ, որում նշում է, որ այդ փոփոխություններն անհնարին են, քանզի հակասում են 1783 թվականին կնքված ռուս-վրացական պայմանագրի կարգավորման առարկային։ 1918 թվականի մարտի 3-ին Ռուսաստանի և գերմանական խմբավորման անդամ պետությունների միջև կնքվում է Բրեստ-Լիտովսկի պայմանագիրը, որը զարհուրելի հետևանքներ է ունենում հայ և վրաց ժողովուրդների համար, քանզի ինչպես Արևմտյան Հայաստանի ազատագրված տարածքները, այնպես էլ Կարսն ու Բաթումը, անցնում էին Թուրքիային։ Շուտով իրավիճակը կտրուկ փոխվում է, քանզի Անդրկովկասը Թուրքիայի թելադրանքով հռչակվում է ռուսաց կենտրոնական կառավարությունից անկախ։ Բրեստ-Լիտովսկի բանակցությունները հունիսի 4-ին տեղափոխվում են Բաթում։ Բանակցությունների սկսման պահին հայկական պատվիրակությունը Ալեքսանդր Խատիսյանի գլխավորությամբ գտնվում էր Բեռլինում, որտեղ վերջիններս նպատակ ունեին գերմանական կառավարության հետ խորհրդակցությունների արդյունքում առ ոչինչ հայտարարել Բրեստ-Լիտովսկի արձանագրությունները։ Արդյունքի հասնելով հայոց բանագնացները ստիպված են լինում վերադառնալ Թիֆլիս, որտեղ էլ տեղեկանում են Անդրկովկասի կոմիսարիատի կազմալուծման մասին[Ն 1]։ «Անդրկովկաս-Թուրքիա» քառակողմ բանակցությունները ընթանում են առանց ռուսական ներկայացուցչության և ամփոփվում հունիսի 4-ին կնքված պայմանագրում։ Բաթումի պայմանագիրը խայտառակ ծանր հետևանքներ է ունենում և՛ Հայաստանի, և՛ Վրաստանի համար։ Վերջիններս ունենում են տարածքային մեծ կորուստներ՝ հընթացս ճանաչվելով անկախ պետություն[2]